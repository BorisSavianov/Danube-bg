---
slug: pelikani
title: Къдроглавите пеликани – характерен обитател на река Дунав
date: 2023-04-22T21:55:27.154Z
excerpt: 
coverImage: /images/pelikan1.png
tags: ['пеликани', 'птици', 'речни обитатели', 'застрашени видове', 'дунав']
---

Къдроглавият пеликан (_Pelecanus crispus_) е една от най-големите летящи  
птици в света. Размахът на крилете му достига приблизително 3 метра,  
теглото му е около 10 килограма, а дължината на тялото – около 1,8  
метра. Характерното за вида е къдравото оперение по главата, откъдето  
идва и името му. Видът е класифициран като почти застрашен по  
международната червена книга на застрашените видове. Къдроглавият  
пеликан е индикатор за екологичното състояние на влажните зони, в които  
се среща.

Река Дунав играе изключително важна роля за неговото оцеляване и  
размножаване в България. Едно от най-значимите места, които обитава този  
застрашен вид у нас, е езерото Сребърна, разположено в близост до река  
Дунав. Други места са блато Песчина и Мъртво блато, разположени на  
остров Персин, а от 2023г. се наблюдава и край Тутракан. Езерата на  
Бургас – Атанасовско, Вая и Мандра са едни от най-важните за вида по  
време на зимуване и миграция. Тогава тук може да се наблюдават  
струпвания от няколко стотин до над хиляда индивида. През 2005 година се  
е смятало, че зрелите индивиди на къдроглавия пеликан в световен мащаб  
са между 6 700 и 9 300. До 2017 година, благодарение на различни мерки  
за опазване, популацията в момента е между 11 400 и 13 400 зрели  
индивида. Въпреки този напредък, експертите прогнозират потенциално  
намаление на числеността с 25% в бъдеще. За разлика от него, други  
видове пеликани в световен мащаб показват тенденция на нарастване с  
около 38%.

За опазване на къдроглавия пеликан се прилагат редица мерки. Изграждат  
се изкуствени дървени платформи във водоемите, които служат за безопасно  
гнездене, размножаване и отглеждане на малките. Много от местата, където  
гнездят пеликаните, са обявени за резервати или защитени територии.  
Организират се информационни кампании, които целят повишаване на  
осведомеността сред местното население и туристите. За да се намали  
рискът от сблъсък с въздушни електропроводи, по тях се поставят  
светлоотразителни пластини, които ги правят по-видими за птиците. Освен  
това се провеждат патрули и наблюдение около гнездовите колонии, за да  
се ограничи човешкото безпокойство и да се осигури спокойна среда за  
размножаване.

![Моруна](/images/pelikan2.jpg)  
![Моруна](/images/pelikan3.jpg)
